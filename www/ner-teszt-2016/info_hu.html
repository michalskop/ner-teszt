<h2>Magyarázat</h2>
<p>A korrumpálhatóság nem csak a politikai vagy gazdasági botrányok főszereplőinek "privilégiuma". Bár a nagyságrendek különbözőek, mindannyian kerülhetünk olyan helyzetbe, amelyben felmerül a korrupció lehetősége. Érdemes felmérni saját korrupciós hajlandóságunk szintjét, hogy ha arra kerül a sor, hatékonyabban állhassunk ellen a kísértésnek.

<p>Ahogy máshol is, a korrumpálhatóság területén is akadnak egyéni különbségek: vannak, akiknek a korrupciós helyzetek csábítóbbak, és vannak, akiknek kevésbé azok. Ha tisztában vagyunk vele, hogy sebezhetőek vagyunk a korrupcióval szemben, jobbak az esélyeink, hogy tudatosan elkerüljük a rossz döntéseket. Mindemellett azt is fontos megjegyezni, hogy ha esetleg az átlagnál nagyobb mértékben is vagyunk hajlamosak engedni a korrupciós helyzetek csábításának, ez semmiképp sem ad felmentést az alól, ha végül valóban engedünk neki – viszont büszkébbek lehetünk magunkra, ha ellenállunk.

<p>Korábbi kutatások alapján elmondható, hogy a korrupcióra való hajlandóságunk mértéke nagyban függ az ismerőseink, a barátaink iránti lojalitásunk szintjétől. A közeli ismerősök közötti erős kapcsolat megjelenik morálisan elfogadható és kevésbé elfogadható helyzetekben is. Természetesen szép és teljességgel helyénvaló, ha igyekszünk segíteni egymást a barátainkkal, azonban észre kell vennünk, ha egymás segítése már a tágabb közösség érdekeit sérti, vagy annak értékeibe ütközik. Fontos, hogy minden, a szűkebb közösségünk (család, barátok, kollégák, stb.) érdekében végrehajtott cselekedet esetében vegyük figyelembe tettünk tágabb közösségünkre, közösségeinkre (szomszédság, település, ország, stb.) gyakorolt hatásait is.

<p>Bizonyos országokban, így Magyarországon is, a családhoz, a barátokhoz, a közeli ismerősökhöz fűződő kapcsolatok (amit a pszichológia kiscsoportos kollektivizmusnak nevez) jellemzően erősebbek, mint a tágabb közösséghez, társadalmi intézményekhez fűződő kapcsolatok (amit intézményi kollektivizmusként ismerünk). Az ilyen országokra gyengébb gazdasági teljesítmény jellemző, kevésbé versenyképesek, lakóik között alacsony az egymás iránti bizalom, a lojalitást többre tartják, mint a hatékonyságot, és, ami tesztünk szempontjából a leglényegesebb: egyértelmű, erős korreláció mutatható ki a csoport-kollektivizmus és az érzékelhető korrupció magas szintje között. Azokban az országokban, amelyekre az intézményi kollektivizmus a jellemző, ennek épp a fordítottja igaz. A korrupció egyik ellenszere tehát a közeli kapcsolataink és a tágabb közösséghez, közösségekhez fűződő viszonyaink megfelelő egyensúlyában rejlik..

<p>Tanulmányok a korrupció és a kollektivizmus kapcsolatáról, társadalmi és gazdasági hatásukról::

<p>Ahmed Seleim, Nick Bontis, (2009) "The relationship between culture and corruption: a cross‐national study", Journal of Intellectual Capital, Vol. 10 Iss: 1, pp.165 - 184

<p>Anu Realo, Jüri Allik, Brenna Greenfield, (2008) “Radius of Trust - Social Capital in Relation to Familism and Institutional Collectivism“, Journal of Cross-Cultural Psychology, Vol. 39 no. 4 447-462

<p>James H. Davis, John A. Ruhe, (2003) “Perceptions of Country Corruption: Antecedents and Outcomes”, Journal of Business Ethics, Volume 43, Issue 4, pp 275-288

<p>Robert J. House, Paul J. Hanges, Mansour Javidan, Peter W. Dorfman, Vipin Gupta, (2004) “Culture, Leadership and Organizations: The Globe Study of 62 Societies”, Sage Publications
